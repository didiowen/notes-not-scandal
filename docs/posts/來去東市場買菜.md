---
title: 來去東市場買菜
date: 2024-09-05
tags:
  - writing
  - Language/Taiwanese
  - publish
share: true
categories:
  - writing
  - taiwanese
---
# 來去東市場買菜  
  
我開始固定去傳統市場買菜是最近半年的事誌，大約是夏金瓜 [hā-kim-koe]（櫛瓜[chiat-koe]）度過燒熱的熱天又擱恬恬仔[tiām- tiām-á]上市的時陣。袂記得確實的緣由是什麼？（可能是因為聖誕節[sèng-tàn-cheh]欲去買雞肝返來煮好料的），哪知後來發現菜市仔的價數比全聯俗足濟、擱尋（揣）著一擔會送蔥仔的頭家，sòa決心逐禮拜六抑是禮拜日其中一工的早 — 起，欲來去踅[se̍h]東菜市。  
  
<!-- more -->  
  
一開始會來阿桂的擔位，是因為上外口有囥一大籃我差不多逐禮拜攏會用著的柑仔蜜，不但媠擱大粒。我自細漢就較閉思[pì-sù]較驚見笑[kiaⁿ-kiàn-siàu]，無愛四界kā人問價數抑是比價 [pí-kè]，因按呢逐擺攏嘛看手機仔內底寫的~規禮拜的菜單，就提塑膠面桶將食材一項一項囥入去予頭家算錢，袂嫌人傷貴也袂曉共刣價數[thâi-kè-siàu] — — 雖然有當時仔柑仔蜜全聯降價到兩粒免50的時我會改佇全聯買。佇這擔有一項好就是：買超過兩百箍除了蔥仔以外還會送薑，因按呢我的冷凍櫃塞[that] kah滇滇滇，攏是用袂完的薑，後來才知影也會使換芫荽抑是芹菜。隔壁賣水果的是這个頭家媽的後生，新婦就兩爿鬥相共。  
  
我愛食夏金瓜不過不知欲按怎囥，逐擺攏干焦買一條返去煮『普羅旺斯燉菜』抑是『墨西哥辣肉醬』爾爾，有一擺這个「阿媽」就念講「買這一條是欲煮啥？這煎卵足好食呢」，意思是叫我多買幾條啦。買菜的時陣定定會聽著「阿媽」佮熟識的人客咧答嘴鼓[tap-chhuì-kó͘]，親像有主顧行過問講：敢有某乜菜，「阿媽」就會踅踅念[se̍h-se̍h-liām]講：「頂懸有的不問、干焦問一寡頂懸無的」。有人客專工欲來買芫荽，開嘴就問：「芫荽有媠無？有媠買十箍、無媠買五箍就好」，「阿媽」就應伊：「無媠無挽啦。」有的主顧來買菜，「阿媽」會講：「你今仔日猶袂買水果」，意思是順紲共𪜶後生搝生理；有的人客買較少，會共「阿媽」講：「不(毋)免送蔥仔矣，買無外濟，歹勢啦」，嘛有人客講「阿媽」逐擺攏凊彩算，驚伊賣kah了錢，新婦就會講：「媽媽是來這度假的啦……」  
  
最近去台北四工、擱食幾偌工的粽，強欲半個月無去買菜矣，昨日去，聽著一个老主顧那共阿嬤吩咐伊欲愛的菜，那共鬥收錢的後生講：「前一站仔[chi̍t-chām-á]無看著恁足煩惱，聽講東菜市最近足濟人『確診』呢。」「阿媽」錢算一半，雄雄問當向咧[àⁿ]選菜的我「你敢有來尋無人？」我笑笑仔共講最近拄仔好攏無來。老主顧擱講伊欲愛老薑母煮麻油雞，「阿媽」就問講：「按呢蔥仔擱欲無？」老主顧應講：「當然欲啊，你足過分呢！」阿嬤那講：「你皮在癢哦！」，那共我解釋講：伊佇這賣六十外冬矣所以攏佮人客足熟的……  
  
這禮拜想欲煮『印度咖哩』，欲買白花菜講落雨天無進貨，只好改買進口的青花菜；擱想欲買寒 — 人較媠的菜頭來煮『筑前煮ちくぜんに』，sòa袂記這馬已經是熱天矣，擱目睭挩窗[ba̍k-chiu thoah-thang]共淮山（山藥）看作是梧母（牛蒡）買返來，有影是一丈差九尺，會記得「阿媽」講這會使煮排骨湯，按呢這頓我是欲煮啥？上害的是嘛袂記得問「阿媽」九層塔開花了後擱發新的葉仔敢擱會使繼續種？佳哉夏金瓜有買著，「阿媽」猶擱佇咧，我想後擺愛問「阿媽」敢有賣夏金瓜花？聽講這是高級餐廳相爭買的上好食材呢！