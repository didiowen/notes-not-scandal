---
title: 食冰的滋味
fileClass: share
creation date: 2023-08-17 16:07
modification date: 2024-08-29 23:46
tags:
  - Language/Taiwanese
  - writing
share: true
category: Taiwanese
alias: ice
---
# 食冰的滋味  
  
日本時代的俗語說「第一賣冰、第二做醫生」，今仔日欲共逐家來分享我尚愛去食冰的所在。  
  
東菜市我上合意[kah-ì]的擔仔[tànn-á]是青年路門口的剉冰，細漢的時陣佮媽媽做伙去菜市仔，足驚看著肉砧魚砧，所以攏佇門跤口食冰等媽媽買了出來。上頭仔的頭家是一位阿媽，後來換in查某囝接手[tsiap-tshiú]。二十外冬過去，彼時的阿姨現此時也變做阿媽矣。  
  
平常日我上大夜班下班的時去食冰是上好的，拜六禮拜去愛排隊等一陣子，搶市[tshiúnn-tshī]的配料像粉圓擱會早早就賣完。剉冰一碗40元，配料種類無限制，冰佮糖水不夠攏會使擱加，粉粿、粉條、粉角、粉圓、圓仔、子仔、仙草、紅豆、綠豆、土豆、米苔目、杏仁角、杏仁條應有盡有[ìng-iú-tsīn-iú]，擱有一種我叫不出來、佮粉粿生甲足sîng，毋過食起來的感覺應該無仝[bô kāng]，隔壁人客叫伊「粉liâu」，本底想欲點，猶毋過叫不出來就食不著。  
  
阿媽這馬耳空無好，定定[tiānn-tiānn]沒聽著人客點配料[phuè-liāu]，有一工我坐咧食冰的時陣，隔壁的人客就講阿媽攏無咧聽人點料、家己黑白khat，阿媽小可仔生氣講「我佇菜市仔賣三十幾冬賣甲耳空攏壞去矣！」等我吃了欲走的時阿媽擱好聲說[hó siann-sueh]講「謝謝哦」，服務態度誠好，愛佮熟識的人客鬥嘴鼓爾爾。  
  
另外一間愛店是佇赤崁樓邊仔新開無偌久的「島入冰店」，頭家娘誠少年，店內面的招牌是用in大家[ta-ke]做的豆乳[tāu-lú]佮「鮮奶油」、「蘭姆酒」成做「奶霜」，擱配幼綿綿的土豆、in家己做的椪糖，鹹甜鹹甜非常紲喙[suà-tshuì]。  
  
In擱有綴[tuè]時令變化的各種創意冰，使用當著時的水果落去做，熱人有用鹽桑仔[iâm-sng-á]（桑椹）佮王梨[ông-lâi]（鳳梨）做的「桑果旺梨」、檨仔[suāinn-á]（芒果）佮「抹茶」做的「芒果森山」，寒人有用刺波[tshì-pho]（草莓）佮「起司」做的「草莓老公公」。雖然一碗上少愛百二箍，猶是好食擱趣味佮予人會當逐禮拜去食。